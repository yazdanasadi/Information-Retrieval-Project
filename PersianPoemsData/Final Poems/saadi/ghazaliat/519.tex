\begin{center}
\section*{غزل ۵۱۹: سر آن ندارد امشب که برآید آفتابی}
\label{sec:519}
\addcontentsline{toc}{section}{\nameref{sec:519}}
\begin{longtable}{l p{0.5cm} r}
سر آن ندارد امشب که برآید آفتابی
&&
چه خیال‌ها گذر کرد و گذر نکرد خوابی
\\
به چه دیر ماندی ای صبح که جان من برآمد
&&
بزه کردی و نکردند مؤذنان ثوابی
\\
نفس خروس بگرفت که نوبتی بخواند
&&
همه بلبلان بمردند و نماند جز غرابی
\\
نفحات صبح دانی ز چه روی دوست دارم
&&
که به روی دوست ماند که برافکند نقابی
\\
سرم از خدای خواهد که به پایش اندر افتد
&&
که در آب مرده بهتر که در آرزوی آبی
\\
دل من نه مرد آنست که با غمش برآید
&&
مگسی کجا تواند که بیفکند عقابی
\\
نه چنان گناهکارم که به دشمنم سپاری
&&
تو به دست خویش فرمای اگرم کنی عذابی
\\
دل همچو سنگت ای دوست به آب چشم سعدی
&&
عجب است اگر نگردد که بگردد آسیابی
\\
برو ای گدای مسکین و دری دگر طلب کن
&&
که هزار بار گفتی و نیامدت جوابی
\\
\end{longtable}
\end{center}
