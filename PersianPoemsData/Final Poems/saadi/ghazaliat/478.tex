\begin{center}
\section*{غزل ۴۷۸: ای چشم تو دلفریب و جادو}
\label{sec:478}
\addcontentsline{toc}{section}{\nameref{sec:478}}
\begin{longtable}{l p{0.5cm} r}
ای چشم تو دلفریب و جادو
&&
در چشم تو خیره چشم آهو
\\
در چشم منی و غایب از چشم
&&
زآن چشم همی‌کنم به هر سو
\\
صد چشمه ز چشم من گشاید
&&
چون چشم برافکنم بر آن رو
\\
چشمم بستی به زلف دلبند
&&
هوشم بردی به چشم جادو
\\
هر شب چو چراغ چشم دارم
&&
تا چشم من و چراغ من کو
\\
این چشم و دهان و گردن و گوش
&&
چشمت مرساد و دست و بازو
\\
مه گر چه به چشم خلق زیباست
&&
تو خوبتری به چشم و ابرو
\\
با این همه چشم زنگی شب
&&
چشم سیه تو راست هندو
\\
سعدی به دو چشم تو که دارد
&&
چشمی و هزار دانه لولو
\\
\end{longtable}
\end{center}
