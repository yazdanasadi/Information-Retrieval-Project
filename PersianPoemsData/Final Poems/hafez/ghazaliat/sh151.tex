\begin{center}
\section*{غزل شماره ۱۵۱: دمی با غم به سر بردن جهان یک سر نمی‌ارزد}
\label{sec:sh151}
\addcontentsline{toc}{section}{\nameref{sec:sh151}}
\begin{longtable}{l p{0.5cm} r}
دمی با غم به سر بردن جهان یک سر نمی‌ارزد
&&
به می بفروش دلق ما کز این بهتر نمی‌ارزد
\\
به کوی می فروشانش به جامی بر نمی‌گیرند
&&
زهی سجاده تقوا که یک ساغر نمی‌ارزد
\\
رقیبم سرزنش‌ها کرد کز این باب رخ برتاب
&&
چه افتاد این سر ما را که خاک در نمی‌ارزد
\\
شکوه تاج سلطانی که بیم جان در او درج است
&&
کلاهی دلکش است اما به ترک سر نمی‌ارزد
\\
چه آسان می‌نمود اول غم دریا به بوی سود
&&
غلط کردم که این طوفان به صد گوهر نمی‌ارزد
\\
تو را آن به که روی خود ز مشتاقان بپوشانی
&&
که شادی جهان گیری غم لشکر نمی‌ارزد
\\
چو حافظ در قناعت کوش و از دنیای دون بگذر
&&
که یک جو منت دونان دو صد من زر نمی‌ارزد
\\
\end{longtable}
\end{center}
