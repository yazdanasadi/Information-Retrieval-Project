\begin{center}
\section*{غزل شماره ۳۹۳: منم که شهره شهرم به عشق ورزیدن}
\label{sec:sh393}
\addcontentsline{toc}{section}{\nameref{sec:sh393}}
\begin{longtable}{l p{0.5cm} r}
منم که شهره شهرم به عشق ورزیدن
&&
منم که دیده نیالوده‌ام به بد دیدن
\\
وفا کنیم و ملامت کشیم و خوش باشیم
&&
که در طریقت ما کافریست رنجیدن
\\
به پیر میکده گفتم که چیست راه نجات
&&
بخواست جام می و گفت عیب پوشیدن
\\
مراد دل ز تماشای باغ عالم چیست
&&
به دست مردم چشم از رخ تو گل چیدن
\\
به می پرستی از آن نقش خود زدم بر آب
&&
که تا خراب کنم نقش خود پرستیدن
\\
به رحمت سر زلف تو واثقم ور نه
&&
کشش چو نبود از آن سو چه سود کوشیدن
\\
عنان به میکده خواهیم تافت زین مجلس
&&
که وعظ بی عملان واجب است نشنیدن
\\
ز خط یار بیاموز مهر با رخ خوب
&&
که گرد عارض خوبان خوش است گردیدن
\\
مبوس جز لب ساقی و جام می حافظ
&&
که دست زهدفروشان خطاست بوسیدن
\\
\end{longtable}
\end{center}
