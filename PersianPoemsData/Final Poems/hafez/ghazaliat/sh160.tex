\begin{center}
\section*{غزل شماره ۱۶۰: خوش است خلوت اگر یار یار من باشد}
\label{sec:sh160}
\addcontentsline{toc}{section}{\nameref{sec:sh160}}
\begin{longtable}{l p{0.5cm} r}
خوش است خلوت اگر یار یار من باشد
&&
نه من بسوزم و او شمع انجمن باشد
\\
من آن نگین سلیمان به هیچ نستانم
&&
که گاه گاه بر او دست اهرمن باشد
\\
روا مدار خدایا که در حریم وصال
&&
رقیب محرم و حرمان نصیب من باشد
\\
همای گو مفکن سایه شرف هرگز
&&
در آن دیار که طوطی کم از زغن باشد
\\
بیان شوق چه حاجت که سوز آتش دل
&&
توان شناخت ز سوزی که در سخن باشد
\\
هوای کوی تو از سر نمی‌رود آری
&&
غریب را دل سرگشته با وطن باشد
\\
به سان سوسن اگر ده زبان شود حافظ
&&
چو غنچه پیش تواش مهر بر دهن باشد
\\
\end{longtable}
\end{center}
