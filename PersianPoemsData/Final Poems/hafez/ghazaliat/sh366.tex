\begin{center}
\section*{غزل شماره ۳۶۶: ما بدین در نه پی حشمت و جاه آمده‌ایم}
\label{sec:sh366}
\addcontentsline{toc}{section}{\nameref{sec:sh366}}
\begin{longtable}{l p{0.5cm} r}
ما بدین در نه پی حشمت و جاه آمده‌ایم
&&
از بد حادثه این جا به پناه آمده‌ایم
\\
ره رو منزل عشقیم و ز سرحد عدم
&&
تا به اقلیم وجود این همه راه آمده‌ایم
\\
سبزه خط تو دیدیم و ز بستان بهشت
&&
به طلبکاری این مهرگیاه آمده‌ایم
\\
با چنین گنج که شد خازن او روح امین
&&
به گدایی به در خانه شاه آمده‌ایم
\\
لنگر حلم تو ای کشتی توفیق کجاست
&&
که در این بحر کرم غرق گناه آمده‌ایم
\\
آبرو می‌رود ای ابر خطاپوش ببار
&&
که به دیوان عمل نامه سیاه آمده‌ایم
\\
حافظ این خرقه پشمینه بینداز که ما
&&
از پی قافله با آتش آه آمده‌ایم
\\
\end{longtable}
\end{center}
